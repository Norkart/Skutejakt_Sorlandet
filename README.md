# Skutejakten 2023 - bidrag til Beste Kart på Geomatikkdagene 2024

«Et enkelt kart over Kvadraturen i Kristiansand som kan brukes til en skattejakt for barn». Det var behovet Fullriggeren Sørlandet hadde når de tok kontakt med Kartverket Agder og Norkart Kristiansand. Skoleskipet Sørlandet – en fullrigger med klassiske linjer. Kvadraturen i Kristiansand – en rettlinjet kystby med minner om fortiden badet i solrik fremtid. Barn fra hele Norge skulle på jakt med et skattekart i løpet av sommerferien!

Klart vi måtte inspireres av vintage kartografi – kombinert med moderne verktøy og oppdaterte geografiske data! 

Kartet er designet for å være lesbart for barn – også de som nettopp har lært å lese. Utvalgte kjente landemerker er uthevet med labels. Fonten er valgt for å ta tankene mot et sjørøverkart og samtidig ha god lesbarhet. Teksten er bevisst valgt gjort liten siden leseren er små barn som ikke nødvendigvis kan lese. Landemerkenes bygningsomriss er valgt fremhevet med en lysere farge.

Den stiplede linjen som viser «skatteturen» er inspirert fra barns tolkning av sjørøverkart med tydelige kryss der «skattene» (Skutene) befinner seg. Det er bevisst utelatt deler av linjen for å gjøre oppgaven spennende og interessant for barna.

Fargevalgene er inspirert fra eldre kart med enkelte arealtyper tatt med for å gi intuitiv orientering – og samtidig bidra til balanse mellom ulike farger i kartet. 
Inspirert fra tidligere vinner av Beste Kart – Retrokart over Oslo – er kystlinjen markert med konturlinjer konstruert fra den faktiske sjø/land-grensen – men forskjøvet ut i sjøen og brukt fading på fargen. 

Utenfor gjestehavnen i Kristiansand er det naturlig valgt å ta med et sjømonster som også ligger «tilsynelatende» motsatt side av der Fullriggeren Sørlandet har hav og illustrert med deres logo. Kompassrosen er inspirert fra grafiske elementer til Fullriggeren

Kartografen; [Ingfrid Nilsen Karlsen](https://no.linkedin.com/in/inktheartist404), designet og produserte kartet som en av de første oppgavene som nyansatt. Hun har ingen bakgrunn fra kartografi, GIS, Geomatikk – men fra grafisk design og multimedia. Kartet representerer dermed både en rekruttering til fagfeltet, en hommage til vintage kartografi og en formidling av kartografiske teknikker til unge barn. 
